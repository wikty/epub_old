<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>䷰革</title>
    </head>
    <body>
        <h2><a href="contents.xhtml#54">䷰革</a></h2>
        <p>革：巳日乃孚，元亨利貞，悔亡。</p>
<p>革，水火相息，二女同居，其志不相得，曰革。巳日乃孚；革而信也。文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉！</p>
<p>澤中有火，革；君子以治歷明時。</p>
<p>初九：鞏用黃牛之革。</p>
<p>鞏用黃牛，不可以有為也。</p>
<p>六二：巳日乃革之，征吉，无咎。</p>
<p>巳日革之，行有嘉也。</p>
<p>九三：征凶，貞厲，革言三就，有孚。</p>
<p>革言三就，又何之矣。</p>
<p>九四：悔亡，有孚改命，吉。</p>
<p>改命之吉，信志也。</p>
<p>九五：大人虎變，未占有孚。</p>
<p>大人虎變，其文炳也。</p>
<p>上六：君子豹變，小人革面，征凶，居貞吉。</p>
<p>君子豹變，其文蔚也。小人革面，順以從君也。</p>
    </body>
</html>