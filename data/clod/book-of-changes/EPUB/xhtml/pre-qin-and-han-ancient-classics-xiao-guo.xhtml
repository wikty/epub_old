<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>䷽小過</title>
    </head>
    <body>
        <h2><a href="contents.xhtml#67">䷽小過</a></h2>
        <p>小過：亨，利貞，可小事，不可大事。飛鳥遺之音，不宜上，宜下，大吉。</p>
<p>小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，有飛鳥遺之音，不宜上宜下，大吉；上逆而下順也。</p>
<p>山上有雷，小過；君子以行過乎恭，喪過乎哀，用過乎儉。</p>
<p>初六：飛鳥以凶。</p>
<p>飛鳥以凶，不可如何也。</p>
<p>六二：過其祖，遇其妣；不及其君，遇其臣；无咎。</p>
<p>不及其君，臣不可過也。</p>
<p>九三：弗過防之，從或戕之，凶。</p>
<p>從或戕之，凶如何也。</p>
<p>九四：无咎，弗過遇之。往厲必戒，勿用永貞。</p>
<p>弗過遇之，位不當也。往厲必戒，終不可長也。</p>
<p>六五：密雲不雨，自我西郊，公弋取彼在穴。</p>
<p>密雲不雨，已上也。</p>
<p>上六：弗遇過之，飛鳥離之，凶，是謂災眚。</p>
<p>弗遇過之，已亢也。</p>
    </body>
</html>