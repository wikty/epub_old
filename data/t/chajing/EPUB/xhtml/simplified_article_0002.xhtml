<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>二之具</title>
    </head>
    <body>
        <h2><a href="contents.xhtml#a2">二之具</a></h2>
        

<p>籝，一曰篮，一曰笼，一曰筥。以竹织之，受五升，或一斗、二斗、三斗者，茶人负以采茶也。</p>
<p>灶无用者，釜用唇口者。</p>
<p>甑，或木或瓦，匪腰而泥，篮以箪之，篾以系之。始其蒸也，入乎箪，既其熟也，出乎箪。釜涸注于甑中，又以谷木枝三亚者制之，散所蒸牙笋并叶，畏流其膏。</p>
<p>杵臼，一曰碓，惟恒用者佳。　　规，一曰模，一曰棬。以铁制之，或圆或方或花。</p>
<p>承，一曰台，一曰砧。以石为之，不然以槐、桑木半埋地中，遣无所摇动。</p>
<p>檐，一曰衣。以油绢或雨衫单服败者为之，以檐置承上，又以规置檐上，以造茶也。茶成，举而易之。</p>
<p>芘莉，一曰羸子，一曰筤。以二小竹长三赤，躯二赤五寸，柄五寸，以篾织，方眼如圃，人土罗阔二赤，以列茶也。　　棨，一曰锥刀，柄以坚木为之，用穿茶也。</p>
<p>扑，一曰鞭。以竹为之，穿茶以解茶也。</p>
<p>焙，凿地深二尺，阔二尺五寸，长一丈，上作短墙，高二尺，泥之。</p>
<p>贯，削竹为之，长二尺五寸，以贯茶焙之。</p>
<p>棚，一曰栈，以木构于焙上，编木两层，高一尺，以焙茶也。茶之半干升下棚，全干升上棚。</p>
<p>穿，江东淮南剖竹为之，巴川峡山纫谷皮为之。江东以一斤为上穿，半斤为中穿，四两五两为小穿。峡中以一百二十斤为上，八十斤为中穿，五十斤为小穿。字旧作钗钏之“钏”，字或作贯串，今则不然。如磨、扇、弹、钻、缝五字，文以平声书之，义以去声呼之，其字以穿名之。</p>
<p>育，以木制之，以竹编之，以纸糊之，中有隔，上有覆，下有床，傍有门，掩一扇，中置一器，贮煻煨火，令煴煴然，江南梅雨时焚之以火。</p>



    </body>
</html>