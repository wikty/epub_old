<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>䷲震</title>
    </head>
    <body>
        <h2><a href="contents.xhtml#56">䷲震</a></h2>
        <p>震：亨。震來虩虩，笑言啞啞。震驚百里，不喪匕鬯。</p>
<p>震，亨。震來虩虩，恐致福也。笑言啞啞，後有則也。震驚百里，驚遠而懼邇也。出可以守宗廟社稷，以為祭主也。</p>
<p>洊雷，震；君子以恐懼脩省。</p>
<p>初九：震來虩虩，後笑言啞啞，吉。</p>
<p>震來虩虩，恐致福也。笑言啞啞，後有則也。</p>
<p>六二：震來厲，億喪貝，躋于九陵，勿逐，七日得。</p>
<p>震來厲，乘剛也。</p>
<p>六三：震蘇蘇，震行无眚。</p>
<p>震蘇蘇，位不當也。</p>
<p>九四：震遂泥。</p>
<p>震遂泥，未光也。</p>
<p>六五：震往來厲，億无喪，有事。</p>
<p>震往來厲，危行也。其事在中，大无喪也。</p>
<p>上六：震索索，視矍矍，征凶。震不于其躬，于其鄰，无咎。婚媾有言。</p>
<p>震索索，中未得也。雖凶无咎，畏鄰戒也。</p>
    </body>
</html>