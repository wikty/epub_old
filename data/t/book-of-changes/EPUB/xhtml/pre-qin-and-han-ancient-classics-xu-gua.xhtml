<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>序卦</title>
    </head>
    <body>
        <h2><a href="contents.xhtml#4">序卦</a></h2>
        <p>有天地，然後萬物生焉。盈天地之間者唯萬物，故受之以《屯》。</p>
<p>《屯》者，盈也。屯者，物之始生也。物生必蒙，故受之以《蒙》。</p>
<p>《蒙》者，蒙也，物之稺也。物稺不可不養也，故受之以《需》。</p>
<p>《需》者，飲食之道也。飲食必有訟，故受之以《訟》。</p>
<p>訟必有眾起，故受之以《師》。</p>
<p>《師》者，眾也。眾必有所比，故受之以《比》。</p>
<p>《比》者，比也。比必有所畜，故受之以《小畜》。</p>
<p>物畜然後有禮，故受之以《履》。</p>
<p>履而泰然後安，故受之以《泰》。</p>
<p>《泰》者，通也。物不可以終通，故受之以《否》。</p>
<p>物不可以終否，故受之以《同人》。</p>
<p>與人同者，物必歸焉，故受之以《大有》。</p>
<p>有大者不可以盈，故受之以《謙》。</p>
<p>有大而能謙必豫，故受之以《豫》。</p>
<p>豫必有隨，故受之以《隨》。</p>
<p>以喜隨人者必有事，故受之以《蠱》。</p>
<p>《蠱》者，事也。有事而後可大，故受之以《臨》。</p>
<p>《臨》者，大也。物大然後可觀，故受之以《觀》。</p>
<p>可觀而後有所合，故受之以《噬嗑》。</p>
<p>嗑者，合也。物不可以苟合而已，故受之以《賁》。</p>
<p>《賁》者，飾也。致飾然後亨則盡矣，故受之以《剝》。</p>
<p>《剝》者，剝也。物不可以終盡剝，窮上反下，故受之以《復》。</p>
<p>復則不妄矣，故受之以《无妄》。</p>
<p>有无妄，然後可畜，故受之以《大畜》。</p>
<p>物畜然後可養，故受之以《頤》。</p>
<p>《頤》者，養也。不養則不可動，故受之以《大過》。</p>
<p>物不可以終過，故受之以《坎》。</p>
<p>《坎》者，陷也。陷必有所麗，故受之以《離》。</p>
<p>《離》者，麗也。</p>
<p>有天地然後有萬物，有萬物然後有男女，有男女然後有夫婦，有夫婦然後有父子，有父子然後有君臣，有君臣然後有上下，有上下然後禮義有所錯。</p>
<p>夫婦之道不可以不久也，故受之以《恆》。</p>
<p>《恆》者，久也。物不可以久居其所，故受之以《遯》。</p>
<p>《遯》者，退也。物不可以終遯，故受之以《大壯》。</p>
<p>物不可以終壯，故受之以《晉》。</p>
<p>《晉》者，進也。進必有所傷，故受之以《明夷》。</p>
<p>夷者，傷也。傷於外者必反於家，故受之以《家人》。</p>
<p>家道窮必乖，故受之以《睽》。</p>
<p>《睽》者，乖也。乖必有難，故受之以《蹇》。</p>
<p>《蹇》者，難也。物不可以終難，故受之以《解》。</p>
<p>《解》者，緩也。緩必有所失，故受之以《損》。</p>
<p>損而不已必益，故受之以《益》。</p>
<p>益而不已必決，故受之以《夬》。</p>
<p>《夬》者，決也。決必有遇，故受之以《姤》。</p>
<p>《姤》者，遇也。物相遇而後聚，故受之以《萃》。</p>
<p>《萃》者，聚也。聚而上者謂之升，故受之以《升》。</p>
<p>升而不已必困，故受之以《困》。</p>
<p>困乎上者必反下，故受之以《井》。</p>
<p>井道不可不革，故受之以《革》。</p>
<p>革物者莫若鼎，故受之以《鼎》。</p>
<p>主器者莫若長子，故受之以《震》。</p>
<p>《震》者，動也。物不可以終動，止之，故受之以《艮》。</p>
<p>《艮》者，止也。物不可以終止，故受之以《漸》。</p>
<p>漸者，進也。進必有所歸，故受之以《歸妹》。</p>
<p>得其所歸者必大，故受之以《豐》。</p>
<p>《豐》者，大也。窮大者必失其居，故受之以《旅》。</p>
<p>旅而无所容，故受之以《巽》。</p>
<p>《巽》者，入也。入而後說之，故受之以《兌》。</p>
<p>《兌》者，說也。說而後散之，故受之以《渙》。</p>
<p>《渙》者，離也。物不可以終離，故受之以《節》。</p>
<p>節而信之，故受之以《中孚》。</p>
<p>有其信者必行之，故受之以《小過》。</p>
<p>有過物者必濟，故受之以《既濟》。</p>
<p>物不可窮也，故受之以《未濟》，終焉。</p>
    </body>
</html>