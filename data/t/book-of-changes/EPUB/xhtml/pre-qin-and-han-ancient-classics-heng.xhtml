<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>䷟恆</title>
    </head>
    <body>
        <h2><a href="contents.xhtml#37">䷟恆</a></h2>
        <p>恆：亨，无咎，利貞，利有攸往。</p>
<p>恆，久也。剛上而柔下，雷風相與，巽而動，剛柔皆應，恆。恆亨无咎，利貞；久於其道也，天地之道，恆久而不已也。利有攸往，終則有始也。日月得天，而能久照，四時變化，而能久成，聖人久於其道，而天下化成；觀其所恆，而天地萬物之情可見矣！</p>
<p>雷風，恆；君子以立不易方。</p>
<p>初六：浚恆，貞凶，无攸利。</p>
<p>浚恆之凶，始求深也。</p>
<p>九二：悔亡。</p>
<p>九二悔亡，能久中也。</p>
<p>九三：不恆其德，或承之羞，貞吝。</p>
<p>不恆其德，无所容也。</p>
<p>九四：田无禽。</p>
<p>久非其位，安得禽也。</p>
<p>六五：恆其德，貞，婦人吉，夫子凶。</p>
<p>婦人貞吉，從一而終也。夫子制義，從婦凶也。</p>
<p>上六：振恆，凶。</p>
<p>振恆在上，大无功也。</p>
    </body>
</html>