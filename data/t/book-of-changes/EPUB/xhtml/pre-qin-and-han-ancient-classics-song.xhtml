<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>䷅訟</title>
    </head>
    <body>
        <h2><a href="contents.xhtml#11">䷅訟</a></h2>
        <p>訟：有孚，窒。惕中吉。終凶。利見大人，不利涉大川。</p>
<p>訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。</p>
<p>天與水違行，訟；君子以作事謀始。</p>
<p>初六：不永所事，小有言，終吉。</p>
<p>不永所事，訟不可長也。雖有小言，其辯明也。</p>
<p>九二：不克訟，歸而逋，其邑人三百戶，无眚。</p>
<p>不克訟，歸而逋也。自下訟上，患至掇也。</p>
<p>六三：食舊德，貞厲，終吉，或從王事，无成。</p>
<p>食舊德，從上吉也。</p>
<p>九四：不克訟，復即命渝，安貞吉。</p>
<p>復即命，渝安貞；不失也。</p>
<p>九五：訟元吉。</p>
<p>訟元吉，以中正也。</p>
<p>上九：或錫之鞶帶，終朝三褫之。</p>
<p>以訟受服，亦不足敬也。</p>
    </body>
</html>