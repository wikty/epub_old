<?xml version="1.0" encoding="utf-8" standalone="no"?>
<!DOCTYPE html>
<html xmlns="http://www.w3.org/1999/xhtml" xml:lang="zh-CN" xmlns:xml="http://www.w3.org/XML/1998/namespace" xmlns:epub="http://www.idpf.org/2007/ops" >
    <head>
        <meta charset="utf-8"/>
        <link href="../css/main.css" rel="stylesheet" type="text/css" />
        <title>檀弓上</title>
    </head>
    <body>
        <h2><a href="contents.xhtml#3">檀弓上</a></h2>
        <p>公儀仲子之喪，檀弓免焉。仲子舍其孫而立其子，檀弓曰：「何居？我未之前聞也。」趨而就子服伯子於門右，曰：「仲子舍其孫而立其子，何也？」伯子曰：「仲子亦猶行古之道也。昔者文王舍伯邑考而立武王，微子舍其孫腯而立衍也；夫仲子亦猶行古之道也。」子游問諸孔子，孔子曰：「否！立孫。」</p>
<p>事親有隱而無犯，左右就養無方，服勤至死，致喪三年。事君有犯而無隱，左右就養有方，服勤至死，方喪三年。事師無犯無隱，左右就養無方，服勤至死，心喪三年。</p>
<p>季武子成寢，杜氏之葬在西階之下，請合葬焉，許之。入宮而不敢哭。武子曰：「合葬非古也，自周公以來，未之有改也。吾許其大而不許其細，何居？」命之哭。</p>
<p>子上之母死而不喪。門人問諸子思曰：「昔者子之先君子喪出母乎？」曰：「然」。「子之不使白也喪之。何也？」子思曰：「昔者吾先君子無所失道；道隆則從而隆，道污則從而污。汲則安能？為汲也妻者，是為白也母；不為汲也妻者，是不為白也母。」故孔氏之不喪出母，自子思始也。</p>
<p>孔子曰：「拜而後稽顙，頹乎其順也；稽顙而後拜，頎乎其至也。三年之喪，吾從其至者。」</p>
<p>孔子既得合葬於防，曰：「吾聞之：古也墓而不墳；今丘也，東西南北人也，不可以弗識也。」於是封之，崇四尺。</p>
<p>孔子先反，門人後，雨甚；至，孔子問焉曰：「爾來何遲也？」曰：「防墓崩。」孔子不應。三，孔子泫然流涕曰：「吾聞之：古不修墓。」</p>
<p>孔子哭子路於中庭。有人吊者，而夫子拜之。既哭，進使者而問故。使者曰：「醢之矣。」遂命覆醢。</p>
<p>曾子曰：「朋友之墓，有宿草而不哭焉。」</p>
<p>子思曰：「喪三日而殯，凡附於身者，必誠必信，勿之有悔焉耳矣。三月而葬，凡附於棺者，必誠必信，勿之有悔焉耳矣。喪三年以為極，亡則弗之忘矣。故君子有終身之憂，而無一朝之患。故忌日不樂。」</p>
<p>孔子少孤，不知其墓。殯於五父之衢。人之見之者，皆以為葬也。其慎也，蓋殯也。問於郰曼父之母，然後得合葬於防。</p>
<p>鄰有喪，舂不相；里有殯，不巷歌。喪冠不緌。</p>
<p>有虞氏瓦棺，夏后氏堲周，殷人棺槨，周人墻置翣。周人以殷人之棺槨葬長殤，以夏后氏之堲周葬中殤、下殤，以有虞氏之瓦棺葬無服之殤。</p>
<p>夏后氏尚黑；大事斂用昏，戎事乘驪，牲用玄。殷人尚白；大事斂用日中，戎事乘翰，牲用白。周人尚赤；大事斂用日出，戎事乘騵，牲用騂。</p>
<p>穆公之母卒，使人問於曾子曰：「如之何？」對曰：「申也聞諸申之父曰：哭泣之哀、齊斬之情、饘粥之食，自天子達。布幕，衛也；縿幕，魯也。」</p>
<p>晉獻公將殺其世子申生，公子重耳謂之曰：「子蓋言子之志於公乎？」世子曰：「不可，君安驪姬，是我傷公之心也。」曰：「然則蓋行乎？」世子曰：「不可，君謂我欲弒君也，天下豈有無父之國哉！吾何行如之？」使人辭於狐突曰：「申生有罪，不念伯氏之言也，以至于死，申生不敢愛其死；雖然，吾君老矣，子少，國家多難，伯氏不出而圖吾君，伯氏茍出而圖吾君，申生受賜而死。」再拜稽首，乃卒。是以為「恭世子」也。</p>
<p>魯人有朝祥而莫歌者，子路笑之。夫子曰：「由，爾責於人，終無已夫？三年之喪，亦已久矣夫。」子路出，夫子曰：「又多乎哉！逾月則其善也。」</p>
<p>魯莊公及宋人戰于乘丘。縣賁父御，卜國為右。馬驚，敗績，公隊。佐車授綏。公曰：「末之卜也。」縣賁父曰：「他日不敗績，而今敗績，是無勇也。」遂死之。圉人浴馬，有流矢在白肉。公曰：「非其罪也。」遂誄之。士之有誄，自此始也。</p>
<p>曾子寢疾，病。樂正子春坐於床下，曾元、曾申坐於足，童子隅坐而執燭。童子曰：「華而睆，大夫之簀與？」子春曰：「止！」曾子聞之，瞿然曰：「呼！」曰：「華而睆，大夫之簀與？」曾子曰：「然，斯季孫之賜也，我未之能易也。元，起易簀。」曾元曰：「夫子之病帮矣，不可以變，幸而至於旦，請敬易之。」曾子曰：「爾之愛我也不如彼。君子之愛人也以德，細人之愛人也以姑息。吾何求哉？吾得正而斃焉斯已矣。」舉扶而易之。反席未安而沒。</p>
<p>始死，充充如有窮；既殯，瞿瞿如有求而弗得；既葬，皇皇如有望而弗至。練而慨然，祥而廓然。</p>
<p>邾婁復之以矢，蓋自戰於升陘始也。魯婦人之髽而吊也，自敗於臺鮐始也。</p>
<p>南宮絳之妻之姑之喪，夫子誨之髽曰：「爾毋從從爾，爾毋扈扈爾。蓋榛以為笄，長尺，而總八寸。」</p>
<p>孟獻子禫，縣而不樂，比御而不入。夫子曰：「獻子加於人一等矣！」</p>
<p>孔子既祥，五日彈琴而不成聲，十日而成笙歌。</p>
<p>有子蓋既祥而絲屨組纓。</p>
<p>死而不吊者三：畏、厭、溺。</p>
<p>子路有姊之喪，可以除之矣，而弗除也，孔子曰：「何弗除也？」子路曰：「吾寡兄弟而弗忍也。」孔子曰：「先王制禮，行道之人皆弗忍也。」子路聞之，遂除之。</p>
<p>大公封於營丘，比及五世，皆反葬於周。君子曰：「樂樂其所自生，禮不忘其本。古之人有言曰：狐死正丘首。仁也。」</p>
<p>伯魚之母死，期而猶哭。夫子聞之曰：「誰與哭者？」門人曰：「鯉也。」夫子曰：「嘻！其甚也。」伯魚聞之，遂除之。</p>
<p>舜葬於蒼梧之野，蓋三妃未之從也。季武子曰：「周公蓋祔。」</p>
<p>曾子之喪，浴於爨室。</p>
<p>大功廢業。或曰：「大功，誦可也。」</p>
<p>子張病，召申祥而語之曰：「君子曰終，小人曰死；吾今日其庶几乎！」</p>
<p>曾子曰：「始死之奠，其餘閣也與？」</p>
<p>曾子曰：「小功不為位也者，是委巷之禮也。子思之哭嫂也為位，婦人倡踴；申祥之哭言思也亦然。」</p>
<p>古者，冠縮縫，今也，衡縫；故喪冠之反吉，非古也。</p>
<p>曾子謂子思曰：「汲！吾執親之喪也，水漿不入於口者七日。」子思曰：「先王之制禮也，過之者俯而就之，不至焉者，跂而及之。故君子之執親之喪也，水漿不入於口者三日，杖而後能起。」</p>
<p>曾子曰：「小功不稅，則是遠兄弟終無服也，而可乎？」</p>
<p>伯高之喪，孔氏之使者未至，冉子攝束帛、乘馬而將之。孔子曰：「異哉！徒使我不誠於伯高。」</p>
<p>伯高死於衛，赴於孔子，孔子曰：「吾惡乎哭諸？兄弟，吾哭諸廟；父之友，吾哭諸廟門之外；師，吾哭諸寢；朋友，吾哭諸寢門之外；所知，吾哭諸野。於野，則已疏；於寢，則已重。夫由賜也見我，吾哭諸賜氏。」遂命子貢為之主，曰：「為爾哭也來者，拜之；知伯高而來者，勿拜也。」</p>
<p>曾子曰：「喪有疾，食肉飲酒，必有草木之滋焉。以為姜桂之謂也。」</p>
<p>子夏喪其子而喪其明。曾子吊之曰：「吾聞之也：朋友喪明則哭之。」曾子哭，子夏亦哭，曰：「天乎！予之無罪也。」曾子怒曰：「商，女何無罪也？吾與女事夫子於洙泗之間，退而老於西河之上，使西河之民疑女於夫子，爾罪一也；喪爾親，使民未有聞焉，爾罪二也；喪爾子，喪爾明，爾罪三也。而曰女何無罪與！」子夏投其杖而拜曰：「吾過矣！吾過矣！吾離群而索居，亦已久矣。」</p>
<p>夫晝居於內，問其疾可也；夜居於外，吊之可也。是故君子非有大故，不宿於外；非致齊也、非疾也，不晝夜居於內。</p>
<p>高子皋之執親之喪也，泣血三年，未嘗見齒，君子以為難。</p>
<p>衰，與其不當物也，寧無衰。齊衰不以邊坐，大功不以服勤。</p>
<p>孔子之衛，遇舊館人之喪，入而哭之哀。出，使子貢說驂而賻之。子貢曰：「於門人之喪，未有所說驂，說驂於舊館，無乃已重乎？」夫子曰：「予鄉者入而哭之，遇於一哀而出涕。予惡夫涕之無從也。小子行之。」</p>
<p>孔子在衛，有送葬者，而夫子觀之，曰：「善哉為喪乎！足以為法矣，小子識之。」子貢曰：「夫子何善爾也？」曰：「其往也如慕，其反也如疑。」子貢曰：「豈若速反而虞乎？」子曰：「小子識之，我未之能行也。」</p>
<p>顏淵之喪，饋祥肉，孔子出受之，入，彈琴而後食之。</p>
<p>孔子與門人立，拱而尚右，二三子亦皆尚右。孔子曰：「二三子之嗜學也，我則有姊之喪故也。」二三子皆尚左。</p>
<p>孔子蚤作，負手曳杖，消搖於門，歌曰：「泰山其頹乎？梁木其壞乎？哲人其萎乎？」既歌而入，當戶而坐。子貢聞之曰：「泰山其頹，則吾將安仰？梁木其壞、哲人其萎，則吾將安放？夫子殆將病也。」遂趨而入。夫子曰：「賜！爾來何遲也？夏后氏殯於東階之上，則猶在阼也；殷人殯於兩楹之間，則與賓主夾之也；周人殯於西階之上，則猶賓之也。而丘也殷人也。予疇昔之夜，夢坐奠於兩楹之間。夫明王不興，而天下其孰能宗予？予殆將死也。」蓋寢疾七日而沒。</p>
<p>孔子之喪，門人疑所服。子貢曰：「昔者夫子之喪顏淵，若喪子而無服；喪子路亦然。請喪夫子，若喪父而無服。」</p>
<p>孔子之喪，公西赤為志焉：飾棺、墻，置翣設披，周也；設崇，殷也；綢練設旐，夏也。</p>
<p>子張之喪，公明儀為志焉；褚幕丹質，蟻結于四隅，殷士也。</p>
<p>子夏問於孔子曰：「居父母之仇如之何？」夫子曰：「寢苫枕干，不仕，弗與共天下也；遇諸市朝，不反兵而鬥。」曰：「請問居昆弟之仇如之何？」曰：「仕弗與共國；銜君命而使，雖遇之不鬥。」曰：「請問居從父昆弟之仇如之何？」曰：「不為魁，主人能，則執兵而陪其後。」</p>
<p>孔子之喪，二三子皆絰而出。群居則絰，出則否。</p>
<p>易墓，非古也。</p>
<p>子路曰：「吾聞諸夫子：喪禮，與其哀不足而禮有餘也，不若禮不足而哀有餘也。祭禮，與其敬不足而禮有餘也，不若禮不足而敬有餘也。」</p>
<p>曾子吊於負夏，主人既祖，填池，推柩而反之，降婦人而後行禮。從者曰：「禮與？」曾子曰：「夫祖者且也；且，胡為其不可以反宿也？」從者又問諸子游曰：「禮與？」子游曰：「飯於牖下，小斂於戶內，大斂於阼，殯於客位，祖於庭，葬於墓，所以即遠也。故喪事有進而無退。」曾子聞之曰：「多矣乎，予出祖者。」</p>
<p>曾子襲裘而吊，子游裼裘而吊。曾子指子游而示人曰：「夫夫也，為習於禮者，如之何其裼裘而吊也？」主人既小斂、袒、括髮；子游趨而出，襲裘帶絰而入。曾子曰：「我過矣，我過矣，夫夫是也。」</p>
<p>子夏既除喪而見，予之琴，和之不和，彈之而不成聲。作而曰：「哀未忘也。先王制禮，而弗敢過也。」子張既除喪而見，予之琴，和之而和，彈之而成聲，作而曰：「先王制禮不敢不至焉。」</p>
<p>司寇惠子之喪，子游為之麻衰牡麻絰，文子辭曰：「子辱與彌牟之弟游，又辱為之服，敢辭。」子游曰：「禮也。」文子退反哭，子游趨而就諸臣之位，文子又辭曰：「子辱與彌牟之弟游，又辱為之服，又辱臨其喪，敢辭。」子游曰：「固以請。」文子退，扶適子南面而立曰：「子辱與彌牟之弟游，又辱為之服，又辱臨其喪，虎也敢不復位。」子游趨而就客位。</p>
<p>將軍文子之喪，既除喪，而後越人來吊，主人深衣練冠，待于廟，垂涕洟，子游觀之曰：「將軍文氏之子其庶几乎！亡於禮者之禮也，其動也中。」</p>
<p>幼名，冠字，五十以伯仲，死謚，周道也。</p>
<p>絰也者，實也。掘中溜而浴，毀灶以綴足；及葬，毀宗躐行，出于大門，殷道也。學者行之。</p>
<p>子柳之母死，子碩請具。子柳曰：「何以哉？」子碩曰：「請粥庶弟之母。」子柳曰：「如之何其粥人之母以葬其母也？不可。」既葬，子碩欲以賻布之餘具祭器。子柳曰：「不可，吾聞之也：君子不家於喪。請班諸兄弟之貧者。」</p>
<p>君子曰：「謀人之軍師，敗則死之；謀人之邦邑，危則亡之。」</p>
<p>公叔文子升於瑕丘，蘧伯玉從。文子曰：「樂哉斯丘也，死則我欲葬焉。」蘧伯玉曰：「吾子樂之，則瑗請前。」</p>
<p>弁人有其母死而孺子泣者，孔子曰：「哀則哀矣，而難為繼也。夫禮，為可傳也，為可繼也。故哭踴有節。」</p>
<p>叔孫武叔之母死，既小斂，舉者出戶，出戶袒，且投其冠括髮。子游曰：「知禮。」</p>
<p>扶君，卜人師扶右，射人師扶左；君薨以是舉。</p>
<p>從母之夫，舅之妻，二夫人相為服，君子未之言也。或曰同爨緦。</p>
<p>喪事，欲其縱縱爾；吉事，欲其折折爾。故喪事雖遽，不陵節；吉事雖止，不怠。故騷騷爾則野，鼎鼎爾則小人。君子蓋猶猶爾。</p>
<p>喪具，君子恥具，一日二日而可為也者，君子弗為也。喪服，兄弟之子猶子也，蓋引而進之也；嫂叔之無服也，蓋推而遠之也；姑姊妹之薄也，蓋有受我而厚之者也。食於有喪者之側，未嘗飽也。</p>
<p>曾子與客立於門側，其徒趨而出。曾子曰：「爾將何之？」曰：「吾父死，將出哭於巷。」曰：「反，哭於爾次。」曾子北面而吊焉。</p>
<p>孔子曰：「之死而致死之，不仁而不可為也；之死而致生之，不知而不可為也。是故，竹不成用，瓦不成味，木不成斫，琴瑟張而不平，竽笙備而不和，有鐘磬而無簨虡，其曰明器，神明之也。」</p>
<p>有子問於曾子曰：「問喪於夫子乎？」曰：「聞之矣：喪欲速貧，死欲速朽。」有子曰：「是非君子之言也。」曾子曰：「參也聞諸夫子也。」有子又曰：「是非君子之言也。」曾子曰：「參也與子游聞之。」有子曰：「然，然則夫子有為言之也。」</p>
<p>曾子以斯言告於子游。子游曰：「甚哉，有子之言似夫子也。昔者夫子居於宋，見桓司馬自為石槨，三年而不成。夫子曰：『若是其靡也，死不如速朽之愈也。』死之欲速朽，為桓司馬言之也。南宮敬叔反，必載寶而朝。夫子曰：『若是其貨也，喪不如速貧之愈也。』喪之欲速貧，為敬叔言之也。」</p>
<p>曾子以子游之言告於有子，有子曰：「然，吾固曰：非夫子之言也。」曾子曰：「子何以知之？」有子曰：「夫子制於中都，四寸之棺，五寸之槨，以斯知不欲速朽也。昔者夫子失魯司寇，將之荊，蓋先之以子夏，又申之以冉有，以斯知不欲速貧也。」</p>
<p>陳莊子死，赴於魯，魯人欲勿哭，繆公召縣子而問焉。縣子曰：「古之大夫，束修之問不出竟，雖欲哭之，安得而哭之？今之大夫，交政於中國，雖欲勿哭，焉得而弗哭？且且臣聞之，哭有二道：有愛而哭之，有畏而哭之。」公曰：「然，然則如之何而可？」縣子曰：「請哭諸異姓之廟。」於是與哭諸縣氏。</p>
<p>仲憲言於曾子曰：「夏后氏用明器，示民無知也；殷人用祭器，示民有知也；周人兼用之，示民疑也。」曾子曰：「其不然乎！其不然乎！夫明器，鬼器也；祭器，人器也；夫古之人，胡為而死其親乎？」</p>
<p>公叔木有同母異父之昆弟死，問於子游。子游曰：「其大功乎？」狄儀有同母異父之昆弟死，問於子夏，子夏曰：「我未之前聞也；魯人則為之齊衰。」狄儀行齊衰。今之齊衰，狄儀之問也。</p>
<p>子思之母死於衛，柳若謂子思曰：「子，聖人之後也，四方於子乎觀禮，子蓋慎諸。」子思曰：「吾何慎哉？吾聞之：有其禮，無其財，君子弗行也；有其禮，有其財，無其時，君子弗行也。吾何慎哉！」</p>
<p>縣子瑣曰：「吾聞之：古者不降，上下各以其親。滕伯文為孟虎齊衰，其叔父也；為孟皮齊衰，其叔父也。」</p>
<p>後木曰：「喪，吾聞諸縣子曰：夫喪，不可不深長思也，買棺外內易，我死則亦然。」</p>
<p>曾子曰：「尸未設飾，故帷堂，小斂而徹帷。」仲梁子曰：「夫婦方亂，故帷堂，小斂而徹帷。」</p>
<p>小斂之奠，子游曰：「於東方。」曾子曰：「於西方，斂斯席矣。」小斂之奠在西方，魯禮之末失也。</p>
<p>縣子曰：「綌衰繐裳，非古也。」</p>
<p>子蒲卒，哭者呼滅。子皋曰：「若是野哉。」哭者改之。</p>
<p>杜橋之母之喪，宮中無相，以為沽也。</p>
<p>夫子曰：「始死，羔裘玄冠者，易之而已。」羔裘玄冠，夫子不以吊。</p>
<p>子游問喪具，夫子曰：「稱家之有亡。」子游曰：「有亡惡乎齊？」夫子曰：「有，毋過禮；茍亡矣，斂首足形，還葬，縣棺而封，人豈有非之者哉！」</p>
<p>司士賁告於子游曰：「請襲於床。」子游曰：「諾。」縣子聞之曰：「汰哉叔氏！專以禮許人。」</p>
<p>宋襄公葬其夫人，醯醢百甕。曾子曰：「既曰明器矣，而又實之。」</p>
<p>孟獻子之喪，司徒旅歸四布。夫子曰：「可也。」</p>
<p>讀賵，曾子曰：「非古也，是再告也。」</p>
<p>成子高寢疾，慶遺入，請曰：「子之病帮矣，如至乎大病，則如之何？」子高曰：「吾聞之也：生有益於人，死不害於人。吾縱生無益於人，吾可以死害於人乎哉？我死，則擇不食之地而葬我焉。」</p>
<p>子夏問諸夫子曰：「居君之母與妻之喪。」「居處、言語、飲食衎爾。」</p>
<p>賓客至，無所館。夫子曰：「生於我乎館，死於我乎殯。」</p>
<p>國子高曰：「葬也者，藏也；藏也者，欲人之弗得見也。是故，衣足以飾身，棺周於衣，槨周於棺，土周於槨；反壤樹之哉。」</p>
<p>孔子之喪，有自燕來觀者，舍於子夏氏。子夏曰：「聖人之葬人與？人之葬聖人也，子何觀焉？昔者夫子言之曰：『吾見封之若堂者矣，見若坊者矣，見若覆夏屋者矣，見若斧者矣。』從若斧者焉。馬鬣封之謂也。今一日而三斬板，而已封，尚行夫子之志乎哉！」</p>
<p>婦人不葛帶。</p>
<p>有薦新，如朔奠。</p>
<p>既葬，各以其服除。</p>
<p>池視重溜。</p>
<p>君即位而為椑，歲一漆之，藏焉。</p>
<p>復、楔齒、綴足、飯、設飾、帷堂并作。</p>
<p>父兄命赴者。君復於小寢、大寢，小祖、大祖，庫門、四郊。</p>
<p>喪不剝，奠也與？祭肉也與？</p>
<p>既殯，旬而布材與明器。</p>
<p>朝奠日出，夕奠逮日。</p>
<p>父母之喪，哭無時，使必知其反也。</p>
<p>練，練衣黃里、縓緣，葛要絰，繩屨無絇，角瑱，鹿裘衡長袪，袪裼之可也。</p>
<p>有殯，聞遠兄弟之喪，雖緦必往；非兄弟，雖鄰不往。所識其兄弟不同居者皆吊。</p>
<p>天子之棺四重；水兕革棺被之，其厚三寸，杝棺一，梓棺二，四者皆周。棺束縮二衡三，衽每束一。伯槨以端長六尺。</p>
<p>天子之哭諸侯也，爵弁絰緇衣；或曰：使有司哭之，為之不以樂食。</p>
<p>天子之殯也，菆涂龍輴以槨，加斧于槨上，畢涂屋，天子之禮也。</p>
<p>唯天子之喪，有別姓而哭。</p>
<p>魯哀公誄孔丘曰：「天不遺耆老，莫相予位焉，嗚呼哀哉！尼父！」</p>
<p>國亡大縣邑，公、卿、大夫、士皆厭冠，哭於大廟，三日，君不舉。或曰：君舉而哭於後土。</p>
<p>孔子惡野哭者。</p>
<p>未仕者，不敢稅人；如稅人，則以父兄之命。</p>
<p>士備入而後朝夕踴。</p>
<p>祥而縞，是月禫，徙月樂。</p>
<p>君於士有賜帟。</p>
    </body>
</html>